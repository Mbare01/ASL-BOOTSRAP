<!DOCTYPE html>
<html>
<body>
<h1 style="text-align:center">Società</h1>
<p style="color:yellow">

Fondata sotto la forma di un club sociale,[67] la Juventus acquisì dimensione aziendale indipendente come società a responsabilità limitata nell'agosto 1949,[68] essendo guidata da allora da un consiglio di amministrazione, mutando ragione sociale in una società per azioni a capitale interamente privato il 27 giugno 1967.[69] Dal 1º marzo 2009 la società che controlla la maggioranza del capitale azionario del club è la finanziaria Exor, nata dalla fusione di IFIL e Istituto Finanziario Industriale, ed entrambe holding controllate dalla Giovanni Agnelli e C. che detiene il 52,99% della succitata Exor, e tramite quest'ultima il 63,8% della Juventus.[70] Il rimanente capitale azionario è detenuto dall'azienda irlandese Lindsell Train Investment Trust Ltd. al 10%, e da azionisti diffusi al 26,2%[70] attraverso l'Associazione Piccoli Azionisti della Juventus Football Club, fondata nel 2010 e costituita da oltre 40 000 membri,[71] includendo investitori quali il Royal Bank of Scotland, il governo di Norvegia, il fondo pensione degli impiegati pubblici della California e la società finanziaria BlackRock.[72]

Terza società calcistica in Italia, dopo Lazio e Roma, a essere quotata in Borsa, dal 3 dicembre 2001[73] al 19 settembre 2011[74] la Juventus fu listata nel segmento STAR del citato mercato finanziario. Dall'ottobre 2016 il titolo, l'unico appartenente a un club sportivo nel Paese, è presente nell'indice FTSE Italia Mid Cap del mercato telematico azionario.[75]

La Juventus risulta essere l'undicesimo club a livello mondiale in termini di fatturato (394,9 milioni di euro a tutto il 30 giugno 2018) in base all'edizione 2019 del Deloitte Football Money League,[76] ed è stata inserita al nono posto in ambito internazionale in termini di valore borsistico nella classifica annuale stilata dalla rivista statunitense Forbes (1 472 miliardi di dollari equivalenti a 1 250 miliardi di euro al giugno 2018); in entrambe le graduatorie, inoltre, si afferma come la prima società italiana.[77]
</p>
</body>
</html>